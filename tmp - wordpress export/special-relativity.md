Title: Special relativity
Date: 2013-12-10 17:28
Author: tastyfish
Category: Articles
Tags: physics
Slug: special-relativity
Status: published

\[:cs\]Jakožto informatik nemám bohužel/bohudík k matematice, potažmo
fyzice, tak daleko, jak by většina šťastných smrtelníků považovala za
zdravé, a to i přes veškerou duševní chabost, kterou na sobě každodenně
pozoruji. Každopádně jsem se nemohl vyhnout dni, kdy mě snad slabost či
jiná pohnutka donutila přemýšlet o speciální relativitě tak, že mi
nedala spát. Nakonec jsem naštěstí došel k určitému povrchnímu
pochopení, díky kterému můžu zase spát s klidem a o toto pochopení se s
vámi nyní zde chci podělit.

Pokusím se o popis toho, jak jsem speciální relativitu amatérsky
rozpitval - jednak pro podobné nadšence jako jsem sám a jednak sám pro
sebe, až to opět úspěšně zapomenu. \^\_\^ Mějte prosím na paměti, že
nejsem matematik ani fyzik, ale jen nebohá bytost postižená zvědavostí.
Nemůžu samozřejmě postihnout všechno, což by zde na tak malém prostoru
nešlo, ani kdybych to dokázal. Mou snahou je pouze načrtnout, jak
revoluční teorie relativity byla pro fyziku a jak pochopit její
podstatu, nikoliv každý detail. Vše bude, až na E = mc^2^, bez vzorců
(ty se učí na střední škole a dají se vygooglit!) a co nejvíc jednoduše.
Doufám, že se mi to podaří, neboť jak řekl sám Einstein: "Pokud něco
nedokážete vysvětlit jednoduše, nerozumíte tomu dostatečně."

O čem to celé je
----------------

Bylo by asi dobré objasnit pojmy, s nimiž budeme pracovat.
Nejdůležitějším pojmem je nejspíš vztažná soustava (učí se o nich v
prvním ročníku střední školy). Jedná se o soustavu souřadnic "napevno
spojenou" s nějakým pozorovatelem. Jako příklad uveďme dva lidi - jeden
jede ve vlaku, který projíždí nádražím. Druhý sedí na lavičce na
nádraží, čte si noviny a nedočkavě čeká na vlak, přičemž důležité je jen
to, že sedí nehybně na nádraží. V tomto případě máme dvě vztažné
soustavy - jedna spojená s vlakem a druhá s nádražím. O obou těchto
lidech budeme hovořit jako o tzv. pozorovatelích. Pokud mluvíme o
rozdílných pozorovatelích, máme na mysli pozorovatele v rozdílných, tzn.
vzájemně vůči sobě se pohybujících, vztažných soustavách.

Speciální teorie relativity hovoří pouze o tzv. inerciálních vztažných
soustavách, což jsou soustavy, které nezrychlují ani nezpomalují (proto
má název speciální - zkoumá jen tento speciální případ). Náš vlak tedy
jede určitou rychlostí, která se nemění a nádraží není pod vlivem
žádného zemětřesení, tudíž zůstává naprosto nehybné. V takovém případě
se lidem (pozorovatelům) v jedné vztažné soustavě (ve vlaku) zdá, že
jsou v klidu a že druhá vztažná soustava (nádraží) se pohybuje. Lidem
(pozorovatelům) ve druhé vztažné soustavě (na nádraží) se naopak zdá, že
oni jsou v klidu a ti druzí (ve vlaku) jsou v pohybu. Teorie relativity
mimo jiné říká, že nelze dát za pravdu ani lidem ve vlaku ani na nádraží
- kdo se ve skutečnosti pohybuje a kdo je v klidu nelze říct a není
možné to nijak zjistit. Lze jen tvrdit, že se obě soustavy pohybují
relativně vůči sobě.

Tímto Einstein vyvrátil spekulace o tzv. éteru, který měl být jakousi
absolutní vztažnou soustavou celého vesmíru a tím, čím se šíří světlo
podobně jako zvuk vzduchem. Taková soustava podle teorie relativity
neexistuje a nelze tvrdit, že cokoliv ve vesmíru by bylo v klidu a
ostatní věci se pohybovaly vůči onomu něčemu. Ještě zopakujme, že toto
platí pouze, pokud soustavy vůči sobě nezrychlují ani nezpomalují –
jiným případem je např. zrychlující vlak, v němž cestující cítí sílu,
která je tlačí do sedadel, kdežto lidé na nádraží ne - pak lze
rozpoznat, že vlak je zrychlující soustava, nikoliv nádraží. Takovými
případy se ale zabývá až obecná teorie relativity, nikoliv zde probíraná
teorie speciální.

Klasická představa časoprostoru
-------------------------------

Einstein nejenom že zničil veškeré spekulace o éteru, ale především
změnil způsob, jakým se do té doby vnímal čas a prostor. Do té doby se
věřilo, a většina lidí s touto myšlenkou klidně žije i dnes, že věci
jako současnost dvou událostí, vzdálenost nebo rychlost plynutí času
jsou absolutní. Tím se myslí, že všichni pozorovatelé, tzn. pozorovatelé
v různých vztažných soustavách, se shodnou na tom, že se dvě události
staly současně, že určitá věc měří přesně tolik a tolik metrů a že
jejich hodinky jdou stejně rychle (ač se jedná o kvalitní hodinky a ne
nějaké z tržnice). Zdá se to přirozené - proč by měly jít hodinky lidí
ve vlaku jinou rychlostí než hodinky lidí na nádraží nebo proč by měli
stejným pravítkem naměřit rozdílné rozměry určitého objektu? Pravdou je,
že to tak z nějakého důvodu funguje, ale viditelně se tyto jevy dají
pozorovat až při rychlostech blízkých rychlosti světla. Proto si jich
pochopitelně nikdo za tisíce let nevšiml a tedy současnost, vzdálenost a
čas se braly jako absolutní veličiny.

Newton stanovil v 17. století zákony mechaniky, které předpokládaly
absolutní čas a prostor. Ve skutečnosti jsou však jeho zákony pouze
aproximací teorie relativity pro případy nízkých rychlostí, v nichž se
každodenně pohybujeme. Pro tyto případy jsou jeho rovnice dostatečně
přesné a používají se dodnes, avšak např. systém GPS by na jejich
základě již nefungoval dostatečně přesně a proto musel být navržen s
ohledem na obecnou teorii relativity. Před Einsteinem tedy nikoho
nenapadlo, že by zdánlivě absolutní veličiny jako např. čas mohli
pozorovatelé pohybující se různě rychle vnímat odlišně.

Naopak veličina, která je, jak dnes víme, absolutní, a to rychlost
světla, se považovala za relativní, stejně jako každá jiná rychlost,
která se vždy musí vztahovat vůči něčemu, jak už jsme si řekli. Tento
dřívější předpoklad by znamenal, že pokud by se někdo pohyboval opravdu
velmi rychle, mohl by letět vedle světelného paprsku a vnímat jej, jako
že je vůči němu v klidu. Experimenty však opakovaně prokazovaly, že
rychlost světla je vždycky naměřena stejná a Einsteinova představivost
tak pomalu začala spatřovat, že tisíci let zatvrzelé základní
předpoklady o fungování světa potřebují trochu poupravit.

Relativistický pohled na věc
----------------------------

Albert Einstein vždy preferoval odvozování přírodních zákonů pomocí
dedukce spíše než indukcí. Tím se míní, že stanovil základní postuláty
neboli tvrzení, o nichž bez dokazování tvrdil, že jsou pravdivé, a z
nich dále odvozoval jejich důsledky jen pomocí myšlenkových experimentů
ve své hlavě. Krásným příkladem tohoto postupu je právě speciální teorie
relativity, jež se dá odvodit z pouhých dvou postulátů:

![druhý postulát](http://i.imgur.com/mU7qwS0.gif){.right}

1.  Přírodní zákony (jejich rovnice) jsou stejné pro všechny
    pozorovatele, ať se nacházejí v jakékoliv inerciální
    vztažné soustavě. Toto se nazývá principem relativity a znamená to v
    podstatě to, co bylo zmíněno výše, tedy že u
    inerciálních (nezrychlujících) vztažných soustav nelze nijak
    rozlišit, kdo se pohybuje a kdo je v klidu.
2.  Rychlost světla ve vakuu, označovaná *c*, je vždy a pro všechny
    pozorovatele stejná a nezávisí na pohybu pozorovatele ani světelného
    zdroje (viz animace). Jinými slovy rychlost světla naměří každý
    pozorovatel vždycky stejnou, i když je např. jeden pozorovatel v
    klidu a druhý letí souběžně se světelným paprskem 99% rychlostí
    světla (plnou rychlostí světla, jak se ukáže dále, letět nemůže).

Druhý postulát se může zdát poněkud podivný - jak může světlo před
pozorovateli utíkat stále stejnou rychlostí nezávisle na jejich pohybu?
Je to tak, ale platí to pouze pro světlo a jiná elektromagnetická
záření. Rychlost světla, označovaná *c* (přesně 299 792 458 m/s), je
zároveň limitní rychlostí, kterou žádný hmotný objekt ve vesmíru nemůže
nikdy překročit a dokonce jí ani plně dosáhnout, neboť, jak se ukázalo,
hmotnost objektu mírně narůstá s jeho rychlostí a je potřeba dodávat
stále vyšší energii k jeho dalšímu urychlení. K urychlení čehokoliv na
rychlost světla bychom potřebovali nekonečné množství energie, které
samozřejmě nikdy mít nebudeme. Rychleji než světlo se nemůže pohybovat
ani účinek gravitace, zkrátka nic. Světlo, lépe řečeno jeho částice
nazývané fotony, nemají v klidu žádnou hmotnost a proto se rychlostí
světla pohybovat mohou, na druhou stranu nemůžou existovat v klidu a
musí neustále létat, dokud do něčeho nevrazí a nepředají tomu svou
energii, čímž zaniknou. Při pohybu již fotony určitou hmotnost mají, ale
to je již na jiný článek. Důležité je si uvědomit, že žádná hmota ani
informace se nemůže nikam dostat rychleji než světlo.

Ze dvou daných postulátů Einstein dále odvodil věci, které jsou jejich
logickými, avšak pro obyčejné lidi často těžko přijatelnými
konsekvencemi. V první řadě prohlásil, že pokud jeden pozorovatel
sleduje nějaké dvě současné události, pak je pozorovatel pohybující se
vůči němu jako současné nevnímá (jak ukazuje animace). Od tohoto závěru
již nebylo daleko k tvrzení, že rovněž čas musí různí pozorovatelé
vnímat obecně různě, neboť čas je v podstatě sled současných událostí.

![relativita současnoti](http://i.imgur.com/DFWudFZ.gif){.center}

### Dilatace času

Ano, čas skutečně neplyne pro všechny stejně. Tomuto jevu se říká
dilatace času. Pokud se vzhledem k vám někdo pohybuje určitou rychlostí,
pak uvidíte (pokud to bude rychlost blízká rychlosti světla), že jeho
čas plyne o něco pomaleji než ten váš a že vy tedy stárnete rychleji než
on. Samozřejmě musí být zachována symetrie principu relativity, neboť
ten člověk, jehož pozorujete, může tvrdit, že on je v klidu a vy se
pohybujete, a on skutečně uvidí, že pro něj zase váš čas plyne pomaleji
než ten jeho. Oba tedy uvidíte, že čas toho druhého plyne pomaleji -
není to divné? Zde se dostáváme k otázce, která mi rovněž nedala několik
dní spát. Co když se oba najednou vůči sobě zastaví a sejdou se třeba
někde v kavárně, kdo z nich pak bude starší? V první řadě musíme říct,
že zde přecházíme k určitému diskrétnímu zrychlení, neboť se vztažné
soustavy obou lidí při setkání vzájemně zastaví (změní svou rychlost),
takže bychom jej v rámci speciální relativity teoreticky nemuseli řešit.
Mě ale opravdu zajímalo, jak by takový případ dopadl, a proto jsem si to
zjistil - jde o tzv. paradox dvojčat a dostanu se k němu na závěr.

Nyní bych ale rád prezentoval něco, co mi pomohlo tyto podivné situace s
rozdílným vnímáním času pochopit a analyzovat. Jde o tzv. Lorentzovy
transformace, které jsou matematickým nástrojem pro převod souřadnic
(většinou pochopitelně tří prostorových a jedné časové) z jedné
inerciální vztažné soustavy do jiné tak, jak to popisuje speciální
relativita. Pro nás naštěstí není potřeba nic počítat, stačí se podívat
na animaci porovnávající klasickou představu časoprostoru s
relativistickým popisem, tedy popisem pomocí Lorentzových transformací.
Tečky na čarách znázorňují tikání stejných hodinek každého z
pozorovatelů (tzn. periodické události). Animace se opakovaně přesouvá
mezi vztažnými soustavami pozorovatelů A a B, takže můžete vidět rozdíl
v obou transformacích.

![relativita současnoti](http://i.imgur.com/zimImhU.gif){.center}

Všimněte si, že v klasickém Newtonovském případě se linie současných
událostí (červená a růžová čára) obou pozorovatelů překrývají - čas je
pro oba pozorovatele stejný a tikání jejich hodinek je současné, ať
případ sledujeme z pohledu (vztažné soustavy) kteréhokoliv z nich - čas
je absolutní. V případě relativity však linie současných událostí
pozorovatelů nejsou shodné - jsou vzájemně jaksi "našikmo" a při
přechodu do soustavy druhého pozorovatele se vždy události (tikání
hodin) toho prvního "protáhnou", čímž je možné, že oba vnímají čas toho
druhého pomaleji. Důležité také je, že Lorentzovy transformace
zachovávají rychlost světla - šedé čáry zůstávají z pohledu obou
pozorovatelů stále stejné, tzn. rychlost světla se z pohledu různých
pozorovatelů nemění, kdežto v Newtonovské fyzice podléhají šedé čáry
transformaci jako všechny ostatní. Pomoci k pochopení vám rovněž může i
[toto video na Youtube](http://www.youtube.com/watch?v=C2VMO7pcWhg).

### Kontrakce délek

Podobně jako dilataci času můžeme pozorovat i další jev, který je
nevyhnutelným důsledkem relativity - kontrakci délek. Pohybující se
objekt se se zvyšující se rychlostí z našeho pohledu zkracuje. Opět si
to představme s vlakem a nádražím. Cestující ve vlaku uvidí nádraží
mírně smrštěné ve směru jeho relativního pohybu vzhledem k nim, zatímco
lidé na nádraží zase zpozorují, že vlak vlak i s lidmi uvnitř je kratší.
Znovu to můžeme pozorovat na animaci znázorňující řekněme dvě tyče
pohybující se vůči sobě. Musíme si uvědomit, že délka tyče je vlastně
rozdíl poloh obou jejích konců, které se v jeden současný okamžik
nachází v určitých místech – současnost je ale, jak už víme, relativní v
závislosti na vztažné soustavě. V případě relativity vlivem Lorentzových
transformací tak nevyhnutelně dochází při přechodu mezi soustavami obou
tyčí ke změně jejich délek, zatímco v klasické fyzice ne.

![kontrakce délek](http://i.imgur.com/vmWMhj7.gif){.center}

Na dalším obrázku je zajímavý případ, kdy máme jednu tyč, která je vůči
nám v klidu a následně se začne pohybovat. Řekněme, že tyč někdo začne v
určitém okamžiku naší vztažné soustavy posunovat tlakem na její levý
konec směrem doprava. Jak vidíme, v klasické fyzice se oba konce tyče
začnou pohybovat současně a její délka (znázorněná modře) zůstává z
našeho pohledu stejná jak v klidu, tak i v pohybu. V relativitě ale
pozorujeme, že se jednak délka tyče v naší vztažné soustavě zmenší,
zatímco v soustavě tyče zůstane stejná (opět znázorněna modře). Je to
způsobeno tím, že po začátku posunování levého kraje tyče chvíli trvá,
než se začne pohybovat i pravý konec - tyč je jakoby pružná. To je
důležité, neboť kdyby byla tyč pevná, jako v klasické fyzice, bylo by
možné přenášet informaci rychleji než světlo tím, že bychom měli dlouhou
tyč a posunutím jejího jednoho konce by se okamžitě posunul i konec na
její druhé straně, informace o posunu tyče by tedy dorazila na její
druhý konec okamžitě a tudíž rychleji než světlo, což není možné. Ve
speciální relativitě je v důsledku této úvahy vše pružné stejně jako zde
zmíněná tyč.

![kontrakce délek 2](http://i.imgur.com/Ek7DZ6P.png){.center}

### E = mc^2^

Tato celebrita mezi rovnicemi představuje asi nejznámější vzorec světa,
jenž vzešel opět ze speciální relativity. O jeho odvození se zde snažit
nebudu, ale význam rovnice je poměrně zřejmý. V podstatě stanovuje
ekvivalenci mezi hmotou a energií - jde víceméně o jednu a tu samou věc.
Jakýkoliv hmotný objekt tedy lze určitými způsoby převést na energii,
přičemž pokud bychom to bezezbytku dokázali, získali bychom jí ohromné
množství, neboť, jak vidíme, se toto množství spočítá jako součin
hmotnosti objektu a druhé mocniny rychlosti světla, což je samo o sobě
obrovské číslo. Problém je, že stoprocentní přeměnu hmoty zatím
nedokážeme provést a např. v jaderných elektrárnách zůstává naprostá
většina energie ve formě jaderného odpadu. Úplná přeměna hmoty na
energii je možná např. v případě její reakce s antihmotou, kterou ale
vědci dokáží vytvořit opět jen v nesmírně malém množství.

### Paradox dvojčat

A teď slíbený bonus na závěr - paradox dvojčat je zdánlivý paradox
zrozený z relativity, který nastane, když jedno ze dvou (pochopitelně)
stejně starých dvojčat zůstane na Zemi a druhé odcestuje do vesmíru
rychlostí blízkou rychlosti světla, v určitém bodě se otočí, vrátí se
zpět na Zemi a nalezne svého sourozence staršího. Nabízí se otázka, proč
je dvojče, které zůstalo na Zemi starší, když je pohyb ve skutečnosti
relativní a není tudíž možné říct, kdo vlastně cestoval vůči komu. V čem
je dvojče na Zemi speciální a má tu smůlu, že zrovna ono zestárlo víc?
Není zde porušena určitá symetrie, když si vlastně můžeme představit, že
dvojče na Zemi cestovalo vůči svému sourozenci?

![paradox dvojčat](http://i.imgur.com/HLex2j3.png){.right}

Symetrie ve skutečnosti porušena není a to díky tomu, že dvojče v
kosmické lodi se muselo zastavit, změnit směr a vrátit se zpátky. Tím
pádem přestoupilo z jedné vztažné soustavy do druhé (pohybující se
opačným směrem) - pocítilo tak změnu rychlosti, kdežto dvojče na Zemi je
stále ve své soustavě, žádné zrychlení nepociťuje, ať případ sledujeme z
pohledu kteréhokoliv dvojčete. Díky tomu můžeme říct, které dvojče
odcestovalo a které ne. Všechno je doufám jasné z obrázku - modrá čára
je oproti červené vždy "zalomená" v okamžiku změny rychlosti. Vidíme, že
dvojče A zaznamenalo více tiků hodinek než dvojče B a je proto při
setkání starší.

Závěrem
-------

Tak to je prozatím všechno. Snad se mi zde podařilo určitým způsobem
vystihnout jádro problému speciální teorie relativity. Podstatné
důsledky jsou ty, že při vysokých rychlostech nemůžeme časoprostor
vnímat tak, jak jej popsal Newton, avšak pro běžné případy jeho rovnice
můžeme s klidem a bez obav používat dál. Velmi podstatné je si odnést
informaci o tom, že rychleji než světlo se nic nikam nedostane, takže se
můžeme vzdát naděje, že ještě za našeho života doletíme k nějaké planetě
mimo naši Sluneční soustavu. Snad budu moct jednoho dne napsat podobný
článek i o obecné relativitě, pokud ji kdy dostatečně pochopím \^\^\[:\]
