Title: Bc. at FIT – 5th semester
Date: 2013-02-05 16:25
Author: tastyfish
Category: Articles, Study
Slug: bc-at-fit-5th-semestr
Status: published

\[:cs\]Tak mám za sebou pátý semestr - předměty samy o sobě nebyly na
úrovni hardcore, ale bylo jich mnoho a spousta měla týmové projekty.
Inovaci představoval týden zkouškového již před Vánoci. Rovněž se
sloučily skupiny BIA a BIB a tak měla každá přednáška pouze jeden
termín, což se nepříjemně podepsalo na organizaci rozvrhu. Bohužel by to
nebyl ten pravý semestr, kdyby se neobjevilo něco, co mi jej ke konci
značně zkomplikuje...

Komplikace
----------

![sad face](/uploaded/sadface.png){.right .alignright}

Ano, bohužel jsem to se školou trochu přehnal a těsně před zkouškami se
mi značně zhoršil zdravotní stav - ne, bohužel nešlo o pouhou chřipku.
Za všechno může pravděpodobně delší stres, odpíraný odpočinek a problémy
z minulého roku, jež jsem nemoudře přecházel tak, že asociálního
introverta, jakým jsem, musely nevyhnutelně dostihnout. Od osudného dne
před zkouškami až doposud (tedy asi dva měsíce) nejsem schopný sebemenší
námahy, mám zhoršený zrak, paměť, migrény, deprese a doktoři zatím
neznají diagnózu. Během ledna mě na nohách držely jen prášky a zkoušky
mi daly zabrat jako nikdy předtím. Studium budu muset evidentně
rozvolnit a doufat, že rok odpočinku pomůže.

Nechci nikoho zatěžovat osobními problémy - důvod, proč sem cpu tyto
pochmurné informace, je ten, že se chci podělit o svou největší životní
lekci. Vy, kdo jste podobně stresově náchylní jako já, neberte školu a
nic jiného jako jedinou věc v životě. Najděte si čas na odpočinek - není
pouhá fráze, že zdraví je to nejdůležitější. Teď už ale konečně k
předmětům...

edit: viz <http://cs.wikipedia.org/wiki/Visual_snow>

Informační systémy (IIS)
------------------------

\[caption id="" align="alignright" width="139"\][![IIS tahák, strana
1](http://i.imgur.com/t12eXEo.png){width="139"
height="184"}](http://i.imgur.com/t12eXEo.png) IIS tahák, strana
1\[/caption\]

\[caption id="" align="alignright" width="139"\][![IIS tahák, strana
2](http://i.imgur.com/AMoX73W.png){width="139"
height="184"}](http://i.imgur.com/AMoX73W.png) IIS tahák, strana
2\[/caption\]

Předmět IIS s "velkolepou slávou" završil všechno, co se studenti
naučili v IUS a IDS. Díky projektu si konečně vyzkoušeli implementovat
kompletní informační systém, o nichž se celou dobu všude možně učí tolik
teorie. Mnozí moji spolužáci hodnotili IIS jako zbytečný, zatímco já jej
považuji za nastolenou povinnost kvůli tomu, že by se studenti před
státnicemi měli setkat s PHP, JavaScriptem a XML. Je pochopitelné, že
každá povinnost bývá nepříjemná, a nepopírám, že tomu tak bylo i v tomto
případě.

Bohužel mě zklamal přednášející, prof. Hruška. Přišel mi značně
pesimistický a kritizoval veškeré technologie, jež přednášel. Snadné
věci vysvětloval na mě až příliš nepochopitelně. Jde ale jen o můj
skromný subjektivní pocit a není to nic osobního vůči panu Hruškovi. O
informačních systémech jsme se učili všechno od jejich klasifikace a
formálních definic až k jazykům HTML, XML, DTD, XSLT apod. Jak systém
prakticky naprogramovat nám ale vlastně nikdo přijatelně a srozumitelně
neukázal a mě zachraňovaly spíš osobní zkušenosti než znalosti z
přednášek.

Projektem byla, jak jsem již psal, realizace typického webového
informačního systému na libovolném dostupném serveru a to podle
dřívějšího návrhu z předmětů IUS/IDS (na platformě PHP, popř. podobné).
Jednalo se o projekt pro dva lidi, kteří spolu měli minulý semestr IDS.
V mém týmu jsem se práce s odvahou chopil sám, zatímco kolega si vzal na
starost projekt do ITU. Šlo o zatím nejrozsáhlejší PHP program, co jsem
kdy psal. Přiznávám, že návrh nebyl dvakrát nejlepší. Tím pádem jsem se
v něm ke konci začal trochu ztrácet, nakonec jsem ale projekt za pár dní
zvládl. Vynesl nám posléze až nečekaně plný počet 30 bodů (možná trochu
vděčíme podprahovým signálům v názvu naší domény
[chceme-acko-z-iis.php5.cz](http://www.chceme-acko-z-iis.php5.cz) -
chtěli jsme taky nechat na pozadí problikávat áčka, ale k tomu už nám
chyběla odvaha \^\^). Dost se mi ulevilo, protože kolegovi se nepovedla
půlsemestrálka a potřeboval aspoň 20 bodů.

![IIS projekt](/uploaded/iis_screenshot.png){.center}

Učení na půlsemestrálku jsem věnoval dost času, neboť jsem se bál laťky
zápočtu nasazené poměrně vysoko na 25 bodů. S teoretickými otázkami jsem
se nakonec vypořádal celkem dobře, nicméně dostal mě příklad na XSLT a
DTD, jež jsem příliš pečlivě nestudoval. I tak jsem nakonec vybojoval
obstojných 15 bodů z 19.

Zkouška mi přišla podobná půlsemestrálce, opět jsem vsázel spíš na
teorii, ale napsal jsem něco málo i ke znovu se objevivšímu příkladu na
XSLT. Mrzí mě, že jsem se nemohl víc učit a získat lepší známku, ale
zdraví pro mě bylo přednější a IIS tak opouštím trochu nešťastně s
69bodovým déčkem.

Na tomhle předmětu mě celkově trochu zklamaly přednášky a vysoký
zápočet, naopak hodnocení projektu potěšilo a zkoušky byly taky OK,
takže zase takový problém to pro mě nebyl. Je však co zlepšovat a měl
jsem rozhodně i lepší předměty.

Mikroprocesorové a vestavěné systémy (IMP)
------------------------------------------

\[caption id="" align="alignright" width="139"\][![IMP tahák, strana
1](http://i.imgur.com/rgPOm4H.png){width="139"
height="184"}](http://i.imgur.com/rgPOm4H.png) IMP tahák, strana
1\[/caption\]

\[caption id="" align="alignright" width="139"\][![IMP tahák, strana
2](http://i.imgur.com/Tgapi0t.png){width="139"
height="184"}](http://i.imgur.com/Tgapi0t.png) IMP tahák, strana
2\[/caption\]

Obtížnost IMP nebyla vysoká, ale přínos tento předmět jistě měl. Celý se
točil okolo mikrokontroléru HCS08, u nějž jsme se učili jeho
architekturu, ne příliš povedený jazyk symbolických instrukcí (dále
raději jen assembler) a programování v C.

Přednášky doc. Schwarze byly standardně dobré, byl velmi sympatický a
nedělal studentům žádné problémy. Jednou pozval pro odlehčení experta z
praxe. Obzvlášť užitečná se mi zdála jedna z posledních přednášek o
fuzzy logice, kterou jsme tady probrali trochu podrobněji než v IMS. Už
konečně tuším, oč v ní jde. Dále zde byl projekt se zápočtovým minimem 5
bodů ze 14.

Při jeho registraci mi ze začátku naháněla strach témata, která se měla
realizovat na FitKitu a u nichž bylo potřeba pájet nějaké součástky a
odpory, k čemuž mám zase já svůj odpor. Naštěstí byla v nabídce spousta
projektů realizovaných pouze jako simulace HCS08 v prostředí
CodeWarrior, s nímž se pracovalo na cvičeních. Na ty jsem se zaměřil a
naštěstí i jedno ukořistil. Šlo o simulaci konfigurovatelného čítače v
assembleru pro výše uvedený mikrokontrolér. Projekt byl nakonec celkem
jednoduchý, horší to však bylo s instalací CodeWarrioru, který funguje
jenom na 32bitových systémech, takže jsem jej musel nahrát do
VirtualBoxu. Měli jsme taky odevzdat krátkou dokumentaci podobně jako u
ostatních projektů tohoto semestru. S hodnocením však nebyl problém a
dostal jsem plných 14 bodů.

Čtyři laboratorní cvičení po 4 bodech začínala ne až tak triviálními
úkoly v assembleru. Postupně přecházela k jednodušším v hardwarovém
jazyce C, vše samozřejmě pro mikrokontrolér HCS08. Jednalo se většinou o
procházení datasheetů na internetu a hledání registrů a instrukcí
potřebných k vyřešení daného úkolu, přičemž cvičící (u mě ing. Šimek)
byl ochotný pomáhat a občas i se zájmem vysvětlit, k čemu slouží různá
záhadná zařízení v laboratoři (např. hadice, co vypadala trochu jako
vysavač a trochu jako lampa, popř. jakási podivná mikrovlnka). Při
nejhorším se dalo řešení úloh najít někde na internetu, ale k tomu jsem
se nesnížil. Se spolužáky jsem vždycky dal řešení dohromady za plný
počet bodů.

Půlsemestrálka u mě vyhrála cenu v kategorii nejjednodušší
půlsemestrální test v historii. Byla formou testu s jednou správnou
odpovědí a možností mít s sebou jakékoliv materiály. Vzal jsem si s
sebou tedy tahák a vytištěné slajdy z přednášek. Trochu se stydím, že
hodnocení nedosáhlo na plný počet bodů, ale pouze 15 z 19.

Podobně lehká byla i závěrečná zkouška. Jednak zůstaly povolené písemné
materiály a jednak neměla minimum, takže mi stačilo získat 5 bodů. Test
byl tentokrát už s možností více správných odpovědí a samozřejmě přibyly
i fulltextové otázky, které se ale daly zvládnout. Bohužel jsem se vůbec
neučil, sil na tuto poslední zkoušku už v zásobách mnoho nezbývalo, tak
jsem se na známku pro jednou vykašlal, koneckonců to bylo poprvé a měl
jsem opodstatněné důvody. Bodů nakonec dorazilo 24, což bohatě stačilo
na D, jít žebrat o 2 body na céčko se mi už rozhodně nechtělo. Ve svém
stavu jsem byl za výsledek samozřejmě rád, jinak bych ale u tak lehkého
předmětu spokojený nebyl.

IMP se drželo úrovně všech hardwarových předmětů minulých let a docela
hezky je završilo. Nejvíc oceňuji učivo o fuzzy logice a procvičení
assembleru. Jinak předpokládám, že veškeré znalosti o HCS08 brzy
zapomenu, ale aspoň mám za sebou určitou praxi s konkrétním hardwarem a
ne jen samou teorii.

Modelování a simulace (IMS)
---------------------------

\[caption id="" align="alignright" width="139"\][![IMS tahák, strana
1](http://i.imgur.com/igJBrzp.png){width="139"
height="184"}](http://i.imgur.com/igJBrzp.png) IMS tahák, strana
1\[/caption\]

\[caption id="" align="alignright" width="139"\][![IMS tahák, strana
2](http://i.imgur.com/qgWvkfT.png){width="139"
height="184"}](http://i.imgur.com/qgWvkfT.png) IMS tahák, strana
2\[/caption\]

IMS byl nejobávanější předmět semestru. Podle mě však byly obavy z něj
do velké míry nadsazené. Ano, šlo o stěžejní předmět, ale nebyl to IOS2
ani IPP2. Učiva bylo relativně málo a šlo v drtivé většině nikoliv o
memorování pojmů, ale spíš o porozumění principům, které navíc nebyly
tak strašidelně komplikované jako např. legendární transformace signálů
v ISS ve druhém ročníku.

S dr. Peringerem, který nám přednášel, jsem byl navzdory občasným
opačným názorům okolí spokojený. Je pravda, že při opravování písemek
bývá nekompromisní, na druhou stranu se však s jeho stylem přednášení
probralo dost málo věcí a tak se nelze divit, že se vyžadovala jejich
slušná znalost. U každého slajdu se pan garant zastavuje poměrně dlouho
a zmiňuje ke všemu spousty příkladů, což je podle mě dobře. Takové
přednášky mi vyhovovaly a všechno jsem víceméně pochopil. Probíraly se
věci jako generování náhodných čísel, diskrétní/spojité simulace,
celulární automaty a okrajově taky fuzzy logika.

Jednou za čas byla na rozvrhu taky demonstrační cvičení s dr. Hrubým,
který je jeden z nejlepších a nejpohodovějších přednášejících. Mimo to
má velký smysl pro humor, což vždycky oceňuju. Na cvičeních nás naučil,
jak fungují Petriho sítě a dával nám rady k projektům, které měl na
starost. Mimo jiné musel také řešit menší nedorozumění na brněnském
letišti, které způsobila skupinka našich spolužáků s tématem simulace
letiště. Zorganizovali totiž hromadné sbírání dat "z terénu" a
zalarmovali tamní ochranku, která si to nejspíš vyložila jako špionáž.
Dr. Hrubý následně podotkl, že je to v pořádku a že "to k modelářské
práci patří". \^\^

Poté co nás patřičně naučili modelovat pomocí Petriho sítí, následovala
ověřovací půlsemestrální písemka na toto téma s jednou teoretickou
otázkou jako bonus. Jako příprava mi na ni sloužily příklady z minulých
let - prošel jsem všechny, které jsem našel. Písemka nakonec nebyla tak
hrozná a dostal jsem 8 bodů z 10. do zápočtu tím pádem zbývaly jen 2.

Zmíněné projekty byly pro dvoučlenné týmy a témata se přidělovala
nikoliv přes refresh war, jak bývá zvykem, nýbrž náhodně. Cílem bylo
vždy zpracovat simulační studii na základě vlastní počítačové simulace
za použití metod a nástrojů definovaných zadáním. Mě a mému kolegovi
připadlo docela přijatelné téma diskrétní simulace počítačového serveru
v jazyce C++ pomocí knihovny Simlib (dílo pana Peringera z dob jeho
mládí, jež nás provázelo celým předmětem). Práci jsme nejdřív začali s
kolegou společně. Já jsem pak projekt převzal s tím, že už mám hotové
IIS a neměl jsem tak co na práci. Model musel být založen na reálně
zjištěných nebo naměřených datech a všechno muselo být ve studii přesně
citováno a odůvodňováno. Ve výsledku jsem si pár dat domyslel, model měl
taky nějaké chyby a tak jsem se bál velkých bodových srážek. Nakonec nám
překvapivě byla práce ohodnocena, jako většině týmů, plným počtem 20
bodů. U projektů se celkově hodně kontrolovalo plagiátorství a kladl se
důraz na to, aby je studenti neodbývali.

Na zkoušce při mě stálo velké štěstí, neboť se její zadání, pokud si
dobře pamatuju, téměř naprosto shodovalo s jedním ze dvou starších,
která jsem si jako jediná byl schopný předchozí den letmo projít. Díky
tomu jsem znal postup řešení, nicméně mi nebylo nejlíp a pod vlivem
prášků jsem asi desetkrát přepočítával Eulerovu metodu numerické
integrace, neboť jsem nebyl schopný ani základních aritmetických
operací. Jinak podle očekávání bylo teorie minimum, šlo ve většině
případů o početní příklady nebo programování na papír, ale rozhodně o
nic, co by se za normálních okolností nedalo zvládnout. Petriho sítě zde
už nebyly v takovém rozsahu jako na půlsemestrálce. V programovacím
příkladu jsem napsal konstantu pí zpaměti na 30 desetinných míst a
doufal, že to opravující ocení. \^\^ Poslední příklad už jsem bohužel
nestihl, nicméně i tak jsem nakonec zkoušku udělal na 44 bodů ze 70 a
známku C.

Po hrůzostrašných zvěstech předcházejících tento předmět musím říct, že
nebyl až tak těžký. Byla třeba trocha přípravy a taky vložit určité
úsilí do projektu, zkrátka na to nekašlat, k čemuž mají studenti třetího
ročníku už většinou, jak známo, sklony. Když jsem jej ale udělal já a
ještě pod vlivem negativního dopingu, nevidím důvod se strachovat.

[studie](https://www.dropbox.com/s/smbjud77r7wclj9/studie.pdf?dl=0)

Periferní zařízení (IPZ)
------------------------

\[caption id="" align="alignright" width="139"\][![IPZ tahák, strana
1](http://i.imgur.com/UeSni1o.png){width="139"
height="184"}](http://i.imgur.com/UeSni1o.png) IPZ tahák, strana
1\[/caption\]

\[caption id="" align="alignright" width="139"\][![IPZ tahák, strana
2](http://i.imgur.com/OT7vTUC.png){width="139"
height="184"}](http://i.imgur.com/OT7vTUC.png) IPZ tahák, strana
2\[/caption\]

Fanoušci sběrnic, monitorů a hardwaru vůbec si v IPZ přijdou na své. Je
to jednodušší předmět, který vám udělá jasno v pojme jako PCI, PCI-X,
USB, IDE, SCSI, southbridge/northbridge apod.

Přednášky se mi v IPZ kryly se španělštinou tak, že jsem stíhal jen
jejich část a většiny znalostí se mi dostávalo z asi pět let starých
záznamů, takže jsem doufal, že se předmět od té doby moc nezměnil. \^\^
Garant a přednášející, doc. Kotásek, je velice sympatický, trochu jako
starší pan Zbořil. Pořád dokola opakuje věci, o nichž si myslí, že jsou
zásadní, a je to tak nejspíš i dobře. Hlavní pojmy jsem si tak vryl
hluboko do paměti. Trochu mě ale nepotěšil některými otázkami na
půlsemestrálce.

Zmíněný půlsemestrální test byl křížkovací s více možnými správnými
odpověďmi. Při vymýšlení otázek ale autorovi někdy zjevně docházela
fantazie a objevovaly se otázky, jako např. zda zkratka RLL znamená run
length limited nebo run limited length - podle mě evidentní výplod
zoufalství. Jiné otázky se zase zdály nejednoznačné. Ať už to byl jen
můj pocit nebo ne, napsal jsem test na pěkných 26 bodů z 30.

V IPZ byla pro zpestření také dvě lehčí cvičení (na FAT a USB) po 2
bodech a pro mě stála za docházku už kvůli VELMI sympatické doktorandce,
ing. Šimkové. Pamatuju si, že jednou jsem měl cvičení z IPZ překrývající
se s cvičením z ISA, na kterém jsem nemohl chybět kvůli testu, tak jsem
na IPZ makal co nejrychleji a po přidělení bodů utíkal bez přezutí v
ponožkách do laboratoří, uřícený nabootoval počítač, napsal test a
odešel.

Zkouška byla poměrně jednoduchá, kombinace testu a fulltextu. Byla první
ve zkouškovém a měl jsem na ni ještě dost sil se učit. Utekly mi jenom 2
body a vyšla na krásné áčko.

IPZ mě celkově naučilo, jak počítač funguje jako celek, tzn. propojení
jednotlivých částí, o kterých jsme se učili do teď. Taky mi osvětlilo
spoustu pojmů z oblasti hardwaru, za což jsem velmi rád. Předmět přitom
nebyl těžký a zanechal ve mě pozitivní dojmy.

Síťové aplikace a správa sítí (ISA)
-----------------------------------

\[caption id="" align="alignright" width="139"\][![ISA tahák, strana
1](http://i.imgur.com/Pul1ubm.png){width="139"
height="184"}](http://i.imgur.com/Pul1ubm.png) ISA tahák, strana
1\[/caption\]

\[caption id="" align="alignright" width="139"\][![ISA tahák, strana
2](http://i.imgur.com/GJglnnL.png){width="139"
height="184"}](http://i.imgur.com/GJglnnL.png) ISA tahák, strana
2\[/caption\]

Jak jsem zjistil v minulém semestru, počítačové sítě nejsou mojí
nejsilnější stránkou a ISA mi to spíš potvrdila než vyvrátila. Přesto
věřím, že většina normálních lidí tento předmět neměla za tak obtížný
jako já. Zajímavostí zde byla možnost vybírat si z více termínů zkoušek
a to jak písemných, tak i ústních (samozřejmě v součtu měl každý na
zkoušku maximálně tři pokusy).

Přednášky hodnotím jako velmi dobré a dokonce zajímavé. Nezřídka se
stalo, že jsem se zájmem poslouchal přednášejícího, dr. Matouška, který
má podle mě alespoň nějaké základní pedagogické vzdělání. Jenom mi
trochu vadil obsah učiva - spousta zkratek a služeb, které jistě nikdy
nevyužiju. Super zajímavá byla naopak přednáška o streamingu, kterou si
vzala na starosti mgr. Skokanová (ta paní, co se stará o záznamy). Vzala
s sebou zařízení na videokonference za asi 500 tisíc, s obří obrazovkou
a pohyblivou kamerou, takže studenti vůbec nevěnovali pozornost
přednášce. Naučil jsem se, že plně vybavené videokonferenční místnosti
se nevyplatí kupovat, protože jsou tak ohromě drahé, že i když si ji
pořídíte, nebudete mít s kým videokonference pořádat.

A teď se dostanu ke stinným stránkám předmětu. Za prvé, ISA nemají
webové stránky jako každý normální předmět. Informace se místo toho
zveřejňují přes Usenet, který nikdo nikdy dobrovolně nepoužívá. Téměř
všichni si na tento způsob ztěžují a k informacím se nejde jednoduše
dostat. Tím pádem nejenom mě ale i mnoha jiným unikaly organizační
informace, diskuze k projektům, cvičením apod. Dále bych k tématu záporů
zmínil projekt a cvičení.

Registraci projektu jsem promeškal a tak na mě zbylo poslední téma,
které nikdo nechtěl.\^\^ Mapování IPv6 sítě pomocí ICMPv6 protokolu je
možná zábavné teoretické téma, ale v praxi bych ho nikomu nepřál. Práce
s ICMPv6 pomocí BSD socketů není nikde na internetu srozumitelně
zdokumentovaná a funguje tak podivně, že na principy fungování jsme se
skupinkou kamarádů přišli až po několika dnech metodou pokus/omyl.
Výsledný program se nedal testovat na školním serveru, protože
potřeboval práva roota. Pochopitelně rovněž nefungoval v žádné IPv4
síti. Tím pádem jsme museli sestavit IPv6 síť z virtuálních strojů,
jejichž konfigurace opět zabrala několik dní. Nemáte dost výkonný
počítač, aby rozjel tři virtuální počítače zaráz? Smůla. To vše ve
stresu, jestli dostanete dost bodů na zápočet. Prostě strašlivý projekt.
Nakonec mi naštěstí dost bodů přinesla dokumentace a projekt jakš takš
fungoval, takže jsem obdržel 16 bodů z 21. Zápočet jsem tak díkybohu
získal, ale stálo mě to dost nervů.

Cvičení jsou opět samostatnou kapitolou. Na začátku se vždycky psal test
na počítači až za 8 bodů. Jelikož jsem nečetl Usenet, nevěděl jsem, že
se mám učit z materiálů ke cvičením a z prvního jsem dostal 2 body, což
mi zkazilo plán získat zápočet jen za cvičení a pěkně mě
vynervovalo.\^\^ Po testu následovalo (naštěstí) nepovinné cvičení, kdy
jsme konfigurovali vlastní DNS servery a podobné pro mě ne až tak
zajímavé/zábavné věci, takže jsem tohle absolvoval jen na prvním
cvičení. Na další testy jsem se dost učil a z obou dostal po 7 bodech.
Po testu jsem to pak vždycky zabalil a šel na byt.

Učení na zkoušku už jsem absolvoval bohužel pod vlivem zdravotních
problémů a nedal jsem tomu to, co bych dal za normálních okolností.
Pamatuji si nějaké početní příklady, jež jsem odvodil, jak by asi mohly
s největší pravděpodobností vycházet, teoretické otázky taky nezůstaly
prázdné, ale jednalo se o tipování a domýšlení, byl jsem na tom docela
špatně. Hrozně mě potěšilo, že zkouška dopadla pozitivně s hodnocením 33
z 55 bodů. Známka D byla pro mě víceméně irelevantní.

ISA mi celkově dala dost zabrat, nešlo o nejlehčí předmět a měl spoustu
nedostatků. Přednášky byly pěkné ale sítím se na nižší než aplikační
vrstvě asi věnovat moc nebudu.

Semestrální projekt (ISP)
-------------------------

ISP představuje v podstatě první část bakalářské práce. Její téma je
možné zvolit buď předem (po domluvě) anebo v průběhu začátku semestru
při refresh waru. Témat bylo v nabídce tradičně cca 800, avšak drtivá
většina mi naprosto nevyhovovala. Buď jsem vůbec netušil, oč jde, nebo
šlo o náročná témata mimo oblast mého zájmu. Zprvu jsem chtěl nějakou
hru, popř. něco z oblasti počítačové grafiky. Skončil jsem nakonec s asi
10 kandidáty.

Tím nejnadějnějším byl nástroj na generování procedurálních textur. Byla
to počítačová grafika, částečně umělecké téma a nebylo mi úplně cizí,
tak jsem napsal den před refresh warem vedoucímu práce (ing. Miletovi),
zda by mě pro velký zájem nemohl na téma zapsat. Byl velmi ochotný a
ihned mi tuto práci přidělil.

ISP byl pouze za zápočet a jeho podmínky záležely na konkrétním
vedoucím. Můj kamarád, který rozvolňuje, např. dostal zápočet úplně
zadarmo s podmínkou, že práci dožene příští rok. Většina ostatních
vedoucích na první konzultaci vysvětlila studentovi, co se po něm chce,
a ti pak celý semestr nic nedělali, až ke konci narychlo něco sepsali,
aby shrábli zápočet.

U ing. Mileta to bylo trochu jinak, alespoň v mém případě. Na první
konzultaci mi téma vysvětlil a mě velmi zaujalo. Bylo dost podobné jeho
diplomové práci a tak jsme z něj oba sdíleli velké nadšení. Byl ochotný
mi poskytnout materiály, rady i části zdrojových kódů. Potom naznačil,
že bych měl zhruba jednou za dva týdny chodit na konzultace, aby viděl
postup práce. Ihned po konzultaci jsem začal programovat a brzy jsem měl
oproti ostatním dost rozsáhlou knihovnu. Konzultace jsem pravidelně
využíval a byl jsem prý dost napřed oproti ostatním studentům. Dostávalo
se mi dokonce pochval za mé výsledky, prostě mě práce bavila. \^\^

Pro zápočet bylo potřeba udělat v lednu malou prezentaci před pár
doktorandy. Bohužel, nebyl jsem ve stavu, kdy bych tuto prezentaci
zvládl a tak jsem požádal pana Mileta, zda by mi ji neprominul. Rovněž
jsem ho informoval, že budu ze zdravotních důvodů rozvolňovat a že bych
toto téma pod jeho vedením rád za rok dokončil. Velmi ochotně mi vyhověl
a zápočet mi udělil.

K ISP bych tedy radil hlavně zvolit si dobré téma. Cokoliv vás zaujme se
vám bude dělat stokrát líp než něco, co děláte jen kvůli titulu. Jinak
jakékoliv téma, které vás zaujme a je u ing. Mileta, doporučuji, protože
je to skvělý vedoucí.

![texture examples](http://i.imgur.com/R0IAux5.png){.center}

Tvorba uživatelských rozhraní (ITU)
-----------------------------------

\[caption id="" align="alignright" width="139"\][![ITU
tahák](http://i.imgur.com/Mzy2vMw.png){width="139"
height="184"}](http://i.imgur.com/Mzy2vMw.png) ITU tahák\[/caption\]

Tento předmět se vymykal už jen tím, že jako jako jediný povinný v
bakalářském studiu neměl zkoušku. Probíral z mého pohledu spíš ze široka
než do hloubky veškerá témata a technologie týkající se uživatelských,
především samozřejmě grafických, rozhraní. Hlavně se zaměřil na jejich
návrh a testování. To jsme my jako studenti dosud dělali intuitivně. Zde
nás naučili, jak s kvalitou rozhraní pracovat co nejvíc objektivně.

Předmět vedl dr. "Víťa" (jak sám sebe nazýval) Beran, který mi přišel
jako zvláštní typ člověka, který je do velké míry jak technikem tak i
umělcem a velkým pohodářem, jenž se dá stěží jednoduše popsat. Přednášky
jinak měli na starost všemožní lidé a jeden po nás dokonce chtěl,
abychom neměli zapnuté notebooky (už nevím, kdo to byl). Probíraly se
jak základní principy systémů řízených událostmi, tak i konkrétní
technologie/rozhraní jako WinAPI, X-Window, webová GUI apod.

Tento předmět očividně projevoval snahu se co nejvíce odlišit.
Počítačová cvičení měl na starost vždycky jiný cvičící a obtížnost úkolů
kolísala od standardu až k vyšší náročnosti. Občas jsem nestíhal, ale
nakonec mi unikl jen 1 bod. Většinou šlo samozřejmě o vyzkoušení
probíraných technologií (JavaScript, WinAPI, QT, …). Poslední cvičení
bylo nejspíš pro odlehčení pojato jako diskuze o projektech mezi
studenty navzájem. Každé z nich bylo až za 5 bodů.

Přednášky netrvaly celý semestr a logicky došly konce s půlsemestrální
zkouškou, neboť pak už by je jaksi díky absenci zkoušky nikdo
nenavštěvoval. Navzdory vší prestiži FITu byl test opět pouze
zaškrtávací, kdy spousta možností byla jednoduše eliminovatelná - např.
na otázku "Na základě čeho se děje překreslování oken ve Windows? "
evidentně není správná odpověď "Na přání pana Billa Gatese". Díky těmto
legráckám jsem dosáhl na 18 bodů z 20.

ITU by nejspíš ani nemohl být předmětem pátého semestru, aniž by mu
chyběl vlastní týmový projekt. Ten byl tentokrát určen pro tři lidi a
téma se určovalo opět DDOS útokem na školní servery, tedy klikací
válkou. Já a moji spojenci v této bitvě jsme ukořistili téma editor
fotografií, jež nebylo nejhorší. Implementace projektu se nakonec ujal
kolega, protože měl zkušenosti s QT z minulého semestru, zatímco já jsem
dělal projekty do jiných předmětů. Nicméně celý náš tým měl velký podíl
na návrhu a testování, dělali jsme schůzky podobně jako při IFJ, i když
ne tak intenzivní. Taky jsme museli během semestru odevzdat pár PDF
zpráv o průběhu projektu. Kolega nakonec odvedl záslužnou práci. Program
neměl sice plnou funkcionalitu, ale tím hlavním bylo rozhraní, obzvlášť
když někteří jedinci údajně program na poslední chvíli implementovali ve
Photoshopu a zápočet dostali i tak. Celé dílo bylo následně dle zadání
testováno na lidech (většinou příslušnících našich rodin) a rovněž na
pár stránkách zdokumentováno. Výsledkem veškeré práce byla nakonec
krátká PDF prezentace.

![projekt](/uploaded/fotoedit_screenshot.png){.center}

Ta probíhala před ostatními studenty na daném termínu. Pan garant seděl
vzadu učebny, vše s občasným komentářem sledoval a na závěr prezentací
rozdal body. Hotové programy podle mě ani neviděl, šlo prakticky jen o
prezentaci. Jak se dá čekat, k jeho hodnocení měli studenti nesčetné
výhrady, neboť šlo do jisté míry o subjektivní dojem z prezentace
okomentovaný např. slovy "Je to pěkné, ale něco se mi na tom nelíbilo, i
když nevím přesně co". Jeden den studenti dostávali míň bodů, jindy víc,
zkrátka výsledek závisel velkou mírou na dojmu garanta, ale myslím, že
není třeba nějaký ten bod hrotit. Je lepší, když se do prezentace zapojí
všichni, ale my jsme tuto špinavou práci zbaběle přenechali slečně
kolegyni z týmu a ta nám nakonec vyobhajovala krásných 43 bodů z 55 a
tedy pro mě známku B.

V ITU jsem si moc nezaprogramoval ale naučilo mě např. to, že i věci
jako přívětivost uživatelského rozhraní se dají měřit. Navíc mi trochu
rozšířilo všeobecný přehled v technologiích týkajících se GUI a nebylo
ani tak těžké získat pěknou známku, takže si nemám na co stěžovat.

Španělština: začátečníci 1/2 (JS1)
----------------------------------

\[caption id="" align="alignright" width="139"\][![JS1
tahák](http://i.imgur.com/ZfLkEHz.png){width="139"
height="184"}](http://i.imgur.com/ZfLkEHz.png) JS1 tahák\[/caption\]

Nebudu zapírat, že jsem si tento dvousemestrální předmět zapsal hlavně
ze strategických důvodů, nebyl to však rozhodně důvod jediný.
Španělština se mi vždy líbila a chtěl jsem se ji naučit už dávno. Jenom
jsem kvůli ní musel zase docházet na FEKT...

Na hodinách nás bylo asi patnáct a učila nás dr. Borecká. Dalo se s ní
dobře vycházet a měla velký smysl pro humor, na hodinách byla většinou
zábava. Musím upozornit, že od nás vyžadovala 80% účast a netolerovala
notebooky ani mobily. Jinak do výuky nás zapojovala všechny a za dvě
hodiny týdně mě osobně naučila až zázračně mnoho. Výuka zahrnovala
samozřejmě poslechy i malé domácí úkoly. Učebnici jsme si museli buď
koupit nebo vytisknout, v elektronické podobě (na notebooku/tabletu) být
nemohla.

Na konci semestru se konal zápočtový testík, který svou obtížností
rozhodně nedostál mým očekáváním, tzn. byl docela lehký a musel ho
zvládnout každý, kdo učení během semestru neflákal. Příští semestr má
následovat podobný test a závěrečná zkouška i s poslechem (prý bude
povolený papírový slovník). Paní Borecká byla tak hodná, že mi povolila
druhou část kurzu absolvovat ze zdravotních důvodů samostudiem z domu.

Španělštinu můžu doporučit. Je to dobrý předmět a anglicky dneska umí
skoro každý, takže určitě není na škodu umět něco víc.

Celkové výsledky
----------------

  --------------------------------------------------------------------------
  předmět                  získaných bodů           známka
  ------------------------ ------------------------ ------------------------
  Informační systémy (IIS) 69/100                   D

  Mikroprocesorové a       68/100                   D
  vestavěné systémy (IMP)                           

  Modelování a simulace    72/100                   C
  (IMS)                                             

  Periferní zařízení (IPZ) 93/100                   A

  Síťové aplikace a správa 65/100                   D
  sítí (ISA)                                        

  Semestrální projekt      100/100                  zápočet
  (ISP)                                             

  Tvorba uživatelských     85/100                   B
  rozhraní (ITU)                                    

  Španělština: začátečníci                          zápočet
  1/2 (JS1)                                         
  --------------------------------------------------------------------------

průměr: 2,053

pořadí v ročníku: 95.-97. místo z 240 (studenti bez F s alespoň 25
kredity)

prospěchové stipendium: 0 Kč\[:\]
