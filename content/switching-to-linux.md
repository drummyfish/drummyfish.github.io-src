Title: Přechod na Linux
Date: 2015-05-22 22:58
Author: tastyfish
Category: Posts
Slug: prechod-na-linux
Status: published

Na svém notebooku mám od teď už jenom Linux. Je to [Ubuntu
MATE](https://ubuntu-mate.org/). A proč jsem se vlastně k přechodu
rozhodl? Lepší otázkou je, proč mi to tak dlouho trvalo.

S Linuxem jsem sympatizoval už dlouho, avšak zvyk je železná košile, a
proto jsem pracoval převážně na Windows. Poslední dobou se mi ale začala
hnusit komerce a pocit, že si zvykám na produkty, jejichž primárním
cílem není zjednodušit mi život, ale vytáhnout ze mě peníze. Nemluvím
jenom o Windows, ale i o programech na Windows (a samozřejmě taky OS X).
Linux mi nabídl svobodu, kterou jsem hledal.

Zatím jsem hodně spokojený - všechno lze zdarma stáhnout, žádný spyware,
žádné viry, žádné antiviry. Dokonce jsem schopný spouštět Windows
aplikace pomocí wine a jsem překvapený, jak dobře fungují - wine totiž
není emulátor, umožňuje spouštět exe aplikace nativně, bez ztráty
výkonu. Můžu klidně hrát Skyrim. Spoustu svobodných nástrojů, jako třeba
Gimp, jsem si naštěstí prozřetelně osvojil už dřív, takže se teď cítím
jako doma. Každopádně je toho ještě spousta, co musím prozkoumat.

Druhou stranou mince je bohužel fakt, že se výrobci na Linux jakožto na
minoritní operační systém často neohlížejí, a tak jsem měl např. problém
s technologií Optimus od Nvidie, která se neobtěžuje Linux
podporovat (nehledě na to, že i na Windows jsem s ní měl velké problémy
a celkově dle mě působí více škod než užitku). Problém naštěstí, jak se
zdá, vyřešil program Bumblebee, který napsali dobří lidé z komunity.

Pokud vás štve, že se vám při instalaci programů instaluje software,
který jste vůbec nechtěli, nebo že se musíte rozhodovat, zda si koupit
nový Office nebo ho ukradnout, zvažte přechod na Linux. Není jenom
zdarma, je svobodný.
